Le cinque tavole sono parte di una serie di nove pannelli, in origine di forma ovale, che decoravano il soffitto della camera da letto del duca Alfonso I. Il significato generale del programma iconografico non è chiaro. È stato ipotizzato che si tratti di allegorie intese a mettere in guardia Alfonso dal cedere ai sensi e alle passioni, alle quali si era mostrato assai incline in gioventù. In realtà il tono assorto di queste immagini ricorda le “poesie in pittura” di Giorgione, dal significato spesso oggi insolubile. Prevale un tono scherzoso che sembra voler interpretare in chiave ironica i temi affrontati da Giovanni Bellini, da Tiziano e dallo stesso Dosso nelle celebri tele coi Baccanali per l’attiguo camerino detto “delle pitture”. Più che servire da ammonimento morale, le immagini sembrano voler divertire chi le guarda. Il pittore dimostra qui la sua abilità nel rendere i più diversi tipi umani e i loro stati d’animo: i vari aspetti dell’amore – dall’abbandono sentimentale dell’Abbraccio all’insidia della Seduzione, fino alla passione ferina della cosiddetta Violenza (ora nel museo di Eger in Ungheria), le affinità elettive nella Conversazione, l’elevazione dell’animo attraverso la Musica, la melanconia indotta dall’Ebbrezza. Dosso rielabora il tema del quadro allegorico a tre figure inventato da Giorgione all’inizio del Cinquecento, ma con esiti di realismo e forza espressiva tali da anticipare la pittura di genere del secolo successivo. Anche le piccole nature morte poggiate sui parapetti, molto naturalistiche, sembrano anticipare la pittura del primo Seicento. I documenti permettono di datare al 1520-1522 i lavori per la decorazione del soffitto della camera di Alfonso, nei quali Dosso fu aiutato dal fratello minore Battista, il cui intervento è stato riconosciuto in particolare nella Conversazione e nella Musica.