Questo dipinto, dalle origini ignote, si lega di solito ad altri due dello stesso autore. Ispirati a storie dell’Antico e Nuovo Testamento, in passato si è avanzata l’ipotesi che fossero nati già come trittico, visti il formato e una certa coerenza stilistica. Tuttavia alla convenzionalità dell’Ultima cena, soggetto estremamente diffuso e canonico, si contrappongono con originalità i pannelli laterali. Qui l’artista sviluppa due poderose scene in cui i protagonisti, Abramo ed Elia, sono sovrastati dalle figure dei messaggeri che la tradizione cristiana interpreta come angeli alati.