Questo macabro soggetto illustra la vendetta di Tomiri, regina dei Massageti, per la morte di suo figlio causata da Ciro re dei Persiani. Dopo la vittoria in battaglia, Tomiri oltraggiò il cadavere di Ciro decapitandolo e immergendone la testa in un otre pieno di sangue, esclamando: “ora saziati del sangue di cui fosti sempre assetato”. L’acceso contrasto tra la leggiadra figura femminile e il gesto efferato dei soldati, dà vita al tema storico nel tipico formato seicentesco di quadro “da stanza”, destinato alla dimora di una committenza colta.