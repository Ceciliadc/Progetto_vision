Guido Reni lavorò a lungo sulla figura del Cristo crocifisso con lo sguardo rivolto al cielo, stabilendo un’iconografia – spesso adottata nel solo dettaglio della testa – che ebbe enorme fortuna. In questa versione l’artista giunse a un esito eccezionale: la figura dolente e idealizzata si staglia nella luce argentea offrendo una visione in cui “par bella la morte istessa”, come scrisse Luigi Lanzi nella fondamentale "Storia pittorica della Italia". L’opera fu tra le preferite dal duca Ercole III, che la requisì per il proprio appartamento privato.