Nella pala, forse il suo più bel dipinto di soggetto sacro, Dosso opera una sintesi originale fra la pittura veneta e quella tosco-romana. Lo splendore del colore, in particolare nelle vesti e nelle ali dell’arcangelo, e gli effetti di lume sull’armatura di san Giorgio mostrano infatti come Dosso guardasse da un lato alle opere di Tiziano; dall’altro, le vigorose figure della Madonna e del san Michele, atteggiato nella posa del contrapposto, indicano come egli fosse aggiornato sulle più recenti opere di Raffaello.