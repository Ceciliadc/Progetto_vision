Il dipinto raffigura la nobildonna romana Lucrezia nell’atto di togliersi la vita dopo aver denunciato al marito Collatino e a Bruto lo stupro subito da parte di Sesto Tarquinio. La tavola era parte della decorazione di un arredo o di un camerino realizzato per la duchessa di Ferrara Eleonora d’Aragona, che presta il proprio volto a Lucrezia, abbigliata secondo la moda spagnoleggiante dell’epoca. Il pittore di corte Ercole de’ Roberti si è in questo caso avvalso dell’aiuto di Maineri, uno dei suoi migliori collaboratori.



