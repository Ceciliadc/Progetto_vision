Attribuito in passato ai maggiori nomi della pittura a Venezia, da Cima da Conegliano allo stesso Antonello, poi classificato come opera di Benedetto Diana nel catalogo dei dipinti della Galleria nel 1945, il dipinto è stato più convincentemente riferito a Lazzaro Bastiani, pittore veneziano contemporaneo di Giovanni Bellini, di cui fu seguace nella seconda metà della sua lunga carriera. Sono infatti caratteristiche di Bastiani la durezza ancora vivariniana e mantegnesca del panneggio e il minuzioso e solare paesaggio d’ispirazione fiamminga, animato da vivaci figurine.