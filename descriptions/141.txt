Originariamente questa tela, in coppia con l'inv. 4189, fiancheggiava una scultura raffigurante la Crocifissione sull’altar maggiore di un oratorio a Mantova, cui era legata la Confraternita della Morte. Questa aveva il compito di assistere i carcerati e di accompagnare al patibolo i condannati alla pena capitale. L’insieme dunque offriva una scena di intenso patetismo, che si riflette ancora nelle espressioni dei due angeli: l’uno con lo sguardo verso l’alto, che dunque contemplava il Cristo; l’altro invece verso il basso, in direzione dei fedeli.