Dipinto per Nicolò di Gurone d’Este, vescovo di Adria, il Sant’Antonio è uno degli ultimi capolavori di Tura, in cui concezione monumentale della figura umana e ricerca prospettica di stampo rinascimentale convivono con un senso della forma di origine ancora medievale. L’immagine scultorea del santo si impone allo sguardo del fedele oltrepassando i limiti della cornice architettonica dipinta e stagliandosi sul fondo del meraviglioso paesaggio marino miniaturizzato, che riverbera la sua luce crepuscolare sui profili della figura e dell’arco.