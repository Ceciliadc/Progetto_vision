Come il pendant di suo fratello, il duca Francesco II (inv. 399), questo ritratto di Maria Beatrice d’Este si deve alla mano di un pittore probabilmente di scuola francese. La corte di Modena nel tardo Seicento era un ambiente assai influenzato dal gusto e dalla cultura di Francia, ma in generale aperto a continui scambi internazionali con le altre corti d’Europa. Non a caso Maria nel 1685 divenne moglie di Giacomo II Stuart e dunque fu, anche se solo per tre anni, regina d’Inghilterra, Scozia e Irlanda.