Come nel caso della pala di Palma il Giovane (inv. 355), anche quest’opera proviene dal santuario della Madonna della Ghiara a Reggio Emilia. Fu dipinta subito dopo il completamento del ciclo di affreschi che decorano la cupola e il braccio nord della basilica, un capolavoro nel quale l’artista “parve che macinasse carne umana e se ne servisse per colore, tanto son vive e sanguigne le sue figure”, come scrisse più tardi lo storiografo Carlo Cesare Malvasia. Anche nella tela si apprezza l’esuberante e raffinata poetica di Leonello Spada.