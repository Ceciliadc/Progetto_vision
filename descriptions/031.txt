Cosparsa di fiori, presenza sensuale ma al tempo stesso idealizzata, la giovane Flora è un magnifico prototipo di grazia femminile che evoca la mitica regione dell’Arcadia. Muovendo dall’impostazione classicista del suo maestro Francesco Albani, Cignani risale all’antica lezione del Correggio, preludendo a uno stile e un timbro che avrà grande fortuna presso le corti d’Europa per tutto il Settecento, fino ad artiste come Angelika Kaufmann o Élisabeth Vigée Le Brun.