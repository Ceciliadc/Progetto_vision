Il dipinto, concordemente ritenuto una delle opere migliori del pittore di origine cremonese Boccaccio Boccaccino, è generalmente datato attorno al 1501, periodo in cui l'artista, muovendosi fra Ferrara e Venezia, mostra di seguire l'esempio del giovane Giorgione, particolarmente evidente nel paesaggio di sfondo, che richiama quello della Pala di Castelfranco. Con originale scelta iconografica Boccaccino dispone i personaggi dell'Adorazione in un ambiente naturale instaurando fra di loro un silenzioso dialogo fatto di sguardi e gesti che, soprattutto nella figura del pastore anziano, guarda anche agli studi di Leonardo sull'espressività del volto e sulla mimica.