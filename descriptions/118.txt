Nel tardo Seicento, Sigismondo Caula contendeva il ruolo di primo pittore a Modena al coetaneo Francesco Stringa. Entrambi furono chiamati a decorare la chiesa di San Carlo, e Caula propose due bozzetti per la tela in controfacciata. Qui l’arcivescovo di Milano Carlo Borromeo è in processione nella città in festa, e benedice un indemoniato guarendolo miracolosamente. Questo e l’esemplare definitivo (inv. 2930), costituiscono una preziosa testimonianza di bozzetti preparatori per una commissione pubblica.