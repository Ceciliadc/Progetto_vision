La pala fu commissionata dai mercanti dell’Arte della Seta di Reggio Emilia, e in primo piano l’artista ne ha raffigurati due intenti a imballare delle merci. Nella complessa messa in scena dei Magi giunti da paesi esotici a rendere omaggio a Gesù bambino, spicca il gesto di Maria in adorazione di quest’ultimo: una variazione sul tema dell’iconica “Madonna della Ghiara” cui è intitolato il santuario reggiano, che era stato appena riedificato in forme grandiose e in quegli anni veniva decorato da alcuni dei migliori artisti emiliani.