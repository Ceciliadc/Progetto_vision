Nulla si sa di questo giovane e del perché fu ritratto, alla metà del Seicento, da un pittore che la critica ha individuato in Flaminio Torre. Questi era un raffinato interprete della tradizione classicista bolognese, che dal suo maestro Simone Cantarini risaliva direttamente al caposcuola Guido Reni. Dato che Torre ebbe legami anche con la corte estense, e negli ultimi anni di vita fu nominato conservatore delle collezioni ducali di Modena, può darsi che questo personaggio appartenesse proprio a tale ambito.