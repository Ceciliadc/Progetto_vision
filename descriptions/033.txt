L’eroe cristiano Tancredi riconosce la sua amata Clorinda sotto l’armatura del nemico che ha appena colpito a morte. Lei, musulmana, come ultima volontà chiede di ricevere il battesimo cristiano, e porge a Tancredi la mano in segno di pace. È l’epilogo di uno dei passi più celebri della 'Gerusalemme liberata' di Torquato Tasso, l’ultimo poema epico classico della tradizione occidentale, che ebbe una fortuna ininterrotta per tutta l’età moderna tanto in ambito letterario quanto nelle arti figurative.