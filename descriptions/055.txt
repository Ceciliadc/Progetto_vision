Nel 1636 il cardinale Campori, acquistando il castello di Soliera, acquisì anche la tavoletta del Correggio che si trovava all’interno della cappella del palazzo. In quest'opera il dialogo profondo e silenzioso degli sguardi, con la Madonna che con il capo lievemente inclinato si rivolge al Bambino, si esprime e si completa nella delicata articolazione dei gesti, fatti di carezze, e nel gioco soave delle dita delle mani che, in primo piano, creano una scena sospesa in una morbida dolcezza. L'opera è stilisticamente vicina alla decorazione della Camera di San Paolo a Parma.