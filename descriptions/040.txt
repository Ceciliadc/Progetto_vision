Questo dipinto è un prezioso testimone dell’attività di Suttermans per i duchi d’Este. Il pittore fiammingo era ritrattista ufficiale dei Medici a Firenze, ma soggiornò in più occasioni anche alla corte di Modena eseguendo numerosi ritratti, in massima parte oggi dispersi. Qui il futuro duca Alfonso IV è colto nei suoi anni più felici, quando ancora era in vita il padre, Francesco I d’Este, con cui condivise la sfrenata passione per il collezionismo d’arte. Divenuto duca egli stesso nel 1658, morì solo quattro anni più tardi.