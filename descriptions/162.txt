Con un timbro al tempo stesso aristocratico e informale, le quattro nature morte (invv. 48, 54, 224, 225) riflettono brillantemente il gusto di corte promosso dal duca Francesco I d’Este nella residenza estiva di Sassuolo. Alla metà del Seicento l’antica dimora era in piena trasformazione, e fra i diversi pittori e frescanti impegnati, al milanese Cittadini vennero affidati i brani di frutta, fiori e vegetali di cui era specialista. Da tale contesto provengono queste raffinate composizioni ravvivate da animali e piccole storie.