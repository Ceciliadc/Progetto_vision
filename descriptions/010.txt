La tela venne acquistata dal Ministero per i Beni Culturali e Ambientali nel 1996 su richiesta della Soprintendenza per i beni artistici e storici di Modena e Reggio Emilia. Già nota agli studiosi fin dal 1930 quando fu segnalata nella collezione Rosselli Del Turco a Bologna. Roli ne sottolineava gli elementi caravvageschi, certamente frutto del viaggio a Roma del Cavedone quale aiuto del Reni negli affreschi del Quirinale, ipotizzandone la realizzazione nell'immediato ritorno in Emilia dalla città papale intorno al 1610. Cristo al centro viene catturato dopo il tradimento di Giuda. Alla sua destra e alla sua sinistra i soldati, in primo piano sulla destra un giovane sta per essere colpito da una spada brandita da un uomo calvo e barbuto più anziano. Intorno e sullo sfondo si agitano molti personaggi dalla diversa gestualità.