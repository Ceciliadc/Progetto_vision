Questa pala d’altare è fra le creazioni più riuscite di Guido Reni ed era ammiratissima già nel Seicento. Raffigura il giovane san Rocco nei suoi ultimi anni di vita, quando si lasciò morire nel carcere dove era stato rinchiuso per il suo aspetto da mendicante. Reni espresse il patetismo del soggetto idealizzandolo con una figura monumentale e scultorea. Fu tra i capolavori della Galleria ceduti alla Francia in età napoleonica, e poi rientrati in Italia dopo il Congresso di Vienna del 1815.
