Unica opera firmata del pittore nativo di Parenzo, in Istria, ma attivo a Mantova e a Padova nella seconda metà del Quattrocento, la tela presenta evidenti caratteri mantegneschi nella minuziosa descrizione del paesaggio e nella ricerca di difficili scorci prospettici. Il severo formalismo di Mantegna è però interpretato dall’istriano con una vena calligrafica e bizzarra che lo avvicina ai pittori ferraresi e bolognesi suoi contemporanei, come il giovane Ercole de’ Roberti e Marco Zoppo.