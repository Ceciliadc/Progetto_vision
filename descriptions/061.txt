Il dipinto presenta sul parapetto un'iscrizione che identifica il personaggio: Giuditta. Attribuito nel Settecento al Dosso, poi al fratello Battista nel secolo seguente, oggi lo si ritiene opera del faentino Jacopo Bertucci, dato che l'opera mostra tutte le caratteristiche principali dell'autore dell'Assunzione di San Pietro (a Modena) e di due suoi dipinti conservati alla Galleria di Faenza. Sono tratti distintivi del Bertucci i capelli elaborati ma dalla resa metallica, i rigidi ornamenti della figura come il costume ricco di orpelli ma piatto, l'acceso ritmo del paesaggio a contorni appuntiti.
All'interno di una stanza Giuditta, che guarda diretta l'osservatore, mostra la testa decapitata di Oloferne, appoggiando il braccio destro su una sorta di piedistallo dove è inciso il suo nome in latino e davanti al quale è posato il coltello utilizzato per la decapitazione; dietro di lei l'ancella rappresentata col solo volto di profilo, sulla sinistra si apre una finestra che inquadra un paesaggio con scontro tra cavalieri.