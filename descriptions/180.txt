Proveniente da una famiglia di artisti, Domenico Piola fu un protagonista del barocco a Genova, città in cui una ricca committenza promuoveva la decorazione di palazzi e chiese con un linguaggio fastoso e sensuale: lo stesso che dà vita a questa figura femminile attorniata di cherubini, dalle forme aggraziate e avvolta in tessuti preziosi, che tiene in grembo un liuto. Il tono profano del dipinto sembra contrastare con la sua tradizionale identificazione con una santa Cecilia.