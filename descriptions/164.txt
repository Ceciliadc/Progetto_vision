L’iscrizione nel bordo inferiore identifica a destra la nobildonna Camilla Fontana e a sinistra Placida Valentini, badessa di Sant’Eufemia negli anni tra il 1527 e il 1536. Il dipinto potrebbe rievocare l’accoglienza di Camilla tra le novizie di Sant'Eufemia da parte della badessa. Nonostante il cattivo stato di conservazione, lo stile del giovanissimo Nicolò è apprezzabile, in particolare nella finezza dei colori e nella sottigliezza del disegno.

