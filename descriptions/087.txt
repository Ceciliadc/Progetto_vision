Eroe del popolo israelita fin da giovinetto, quando sconfisse il gigante filisteo Golia, Davide divenne re di Israele ed è uno dei pochi individui identificati dalla tradizione come autori materiali di testi biblici: nello specifico si riconducono a lui gran parte dei Salmi, preghiere associate alla musica e fondamentali anche per la liturgia cristiana. Nel dipinto se ne legge un passo (Sal 99,3) nel libro aperto accanto agli altri attributi tipici dell’iconografia di Davide in età avanzata, ovvero la corona regale e l’arpa.