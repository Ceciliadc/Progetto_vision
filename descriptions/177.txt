Non sono note l’origine e la paternità di questo dipinto tradizionalmente attribuito al modenese Antonio Consetti. È un ammirevole monocromo giocato su tenui gradazioni grigio-brune a imitazione di una scultura in marmo. La posa della Madonna con in grembo il corpo di Gesù si ispira direttamente a precisi prototipi, da Annibale Carracci risalendo fino alla celeberrima Pietà vaticana di Michelangelo. Qui sono presenti anche i chiodi, la corona di spine, la spugna, la croce e la lancia, per evocare didascalicamente la Passione di Cristo.