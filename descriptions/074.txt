Firmato e datato “Christophorus de Lendinara opus 1482”, il dipinto è però probabilmente la tavola che le fonti ricordano su un altare addossato a una colonna nel Duomo di Modena già dal 1479. Si tratta di un’opera cruciale per intendere la relazione fra l’attività di intarsiatore di Cristoforo, cominciata seguendo la grande lezione prospettica di Piero della Francesca, e la sua opera di pittore, caratterizzata dalla costruzione razionale dell’immagine e dalla semplificazione geometrica delle forme.