Ultimo dei duchi d’Este nati a Ferrara, Alfonso era noto per il carattere volitivo e intemperante. Alla morte del padre Cesare ne prese il posto di comando, ma dopo soli sette mesi abdicò in favore del figlio Francesco per vestire il saio cappuccino. Nella ricchissima iconografia di questo ritratto ufficiale, i simboli del governo e della corte ducale fanno da sfondo alla scelta di penitenza del frate. Matteo Loves, che giunto in Emilia lavorò a lungo a fianco del Guercino, rivela la sua origine nordica nella meticolosa descrizione degli oggetti.