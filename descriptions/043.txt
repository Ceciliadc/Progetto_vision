L’opera trae spunto da una celeberrima pala d’altare di Tiziano, il Martirio di san Pietro da Verona, dipinta nel 1528-1530 per la basilica dei Ss. Giovanni e Paolo a Venezia. Quel capolavoro di ardite soluzioni compositive, oggi noto da numerose copie, esercitò infatti enorme influenza sulla pittura moderna prima di finire distrutto da un incendio nell’Ottocento. Questa versione di Ferrari offre un insieme di energico dinamismo che si può confrontare con la pala del Martirio di san Pietro del Guercino (inv. 466), dipinta alcuni anni prima.