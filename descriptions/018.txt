La piccola pala, commissionata da Alberto III Pio, signore di Carpi, è una delle opere eseguite per l’Emilia da Cima, all’epoca il miglior interprete in pittura di un umanesimo profondamente cristiano. La particolare iconografia del dipinto, incentrata sulla speculare corrispondenza delle figure di Cristo morto e di Maria dolente, si può ricondurre all’ambito veneziano di Aldo Manuzio. Costituisce una rara trasposizione in immagini del tema della compassio, la partecipazione della Vergine alla passione del figlio.