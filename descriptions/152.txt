Sono note numerose copie di questo soggetto, tutte derivate da una tela di Guido Reni oggi dispersa e originariamente dipinta per la basilica di Santa Maria Maggiore a Roma. Il gesto intimo e premuroso con cui Maria copre Gesù bambino addormentato, conferisce all’opera un tono che si adatta perfettamente al gusto del Sassoferrato. Questi fu un artista di altissimo livello, indifferente alle mode del tempo e impegnato in una pittura di temi religiosi ispirata al più puro classicismo, da Raffaello a Reni.