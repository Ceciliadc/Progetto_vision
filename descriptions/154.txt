Secondo la tradizione, santa Caterina visse ad Alessandria d’Egitto all’inizio del IV secolo. Giovane ammirata e invano corteggiata, scelse di consacrare la vita a Cristo dopo una visione in cui la Madonna e il Bambino le mettevano al dito l’anello nuziale. Il suo proselitismo le costò il martirio attraverso il noto supplizio della ruota dentata, cui seguì la decapitazione. Soggetto assai diffuso nelle arti figurative, qui Guercino ne dà un’interpretazione di solenne classicismo, tipico della sua produzione più tarda.

