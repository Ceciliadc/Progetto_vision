I due dipinti di Nicolas Tournier (invv. 15 e 41) sono fra le opere più preziose che il cardinale Alessandro d’Este (†1624) lasciò in eredità alla famiglia. Due soldati emergono solitari dalla penombra di un’osteria, fissandoci sotto una luce radente che ferma la scena in un istante sospeso e allusivo. Si tratta di due capolavori dell'artista francese, che lavorò a Roma fra 1619 e 1626 e fu uno dei più dotati interpreti del linguaggio e della poetica con cui Caravaggio, appena pochi anni prima, aveva rivoluzionato l’arte figurativa.
