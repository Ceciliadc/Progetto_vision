Le dimensioni colossali di questo dipinto si spiegano con la sua originaria funzione di pala dell’altare maggiore della chiesa di San Bartolomeo a Modena. All’inizio del Seicento questa era la chiesa officiata dai Gesuiti, e l’opera descrive un tema iconografico tipico della Compagnia, ovvero l’imposizione del nome al piccolo Gesù durante il rito della circoncisione. Si tratta del capolavoro di Giulio Cesare Procaccini, che per il vorticoso dinamismo e l’enfasi retorica trova riferimenti in Rubens e nella nascente pittura barocca.