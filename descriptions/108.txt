Il dipinto illustra un passo della lettera che san Girolamo, uno dei Padri e Dottori della Chiesa, scrisse alla giovane Eustochio nell’anno 384 d.C. Esortandola a resistere alle tentazioni corporee, egli ricordava come nel tempo trascorso da eremita nel deserto, i digiuni e gli stenti gli provocassero allucinazioni di fanciulle danzanti e monumenti romani. La rarissima iconografia ha come prototipo un affresco dipinto nel 1605 dal Domenichino nel portico della chiesa romana di Sant’Onofrio al Gianicolo.