Questa pala d’altare fu commissionata da Eleonora d’Este, sorella del duca Cesare, per una cappella nella chiesa di San Domenico adiacente al Castello di Modena. Così come quest’ultimo si trasformò in seguito nel grandioso Palazzo Ducale, anche la chiesa fu interamente rifatta e all’inizio del Settecento questo dipinto entrò nelle collezioni estensi. È una delle opere migliori di Carlo Bononi, che con una raffinatissima calibrazione di luci, ombre e sguardi, dona movimento a una composizione altrimenti solenne e statica.