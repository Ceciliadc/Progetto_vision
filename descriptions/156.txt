Nel 1598 la corporazione dei mercanti di Reggio Emilia commissionò a Camillo Procaccini questa pala per un altare nella basilica della Ghiara, il maestoso tempio cittadino da poco edificato. L’artista temporeggiò troppo e l’incarico fu quindi allogato a un suo rivale, Palma il Giovane (la cui opera oggi è anch'essa esposta in Galleria Estense, inv. 355). Questa versione di Procaccini, col rutilante corteo dei Magi che irrompe dal lontano passaggio fiabesco, fu quindi acquistata dalla famiglia Squadroni per il proprio altare nella chiesa dei Santi Pietro e Prospero.

