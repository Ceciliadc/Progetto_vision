Questo bel ritratto ha una lunga storia nella quale si sono intrecciate le più disparate ipotesi di attribuzione. Pennellate veloci e uno sguardo vispo e penetrante possono suggerire rimandi al mondo caravaggesco, ma a prevalere sono una sintesi e una regolarizzazione delle forme più consone ai canoni della ritrattistica emiliana. È stato perciò riconosciuto come opera di Antonio Giarola, pittore veronese che studiò a Roma per poi essere a lungo attivo fra Bologna e Modena.